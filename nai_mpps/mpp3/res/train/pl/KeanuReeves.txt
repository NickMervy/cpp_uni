Urodził się w Bejrucie w Libanie jako syn geologa Samuela Nowlina Reevesa Jr.[3], Amerykanina azjatyckiego pochodzenia (pół Chińczyka, pół Hawajczyka), Patricii Taylor – Angielki[5], stylistki i projektantki kostiumów dla takich artystów jak Dolly Parton, Emmylou Harris i David Bowie, a jednym z jej przyjaciół był rocker Alice Cooper[6]. Wychowywał się z siostrą Kim (ur. 1966), urodzoną z pierwszego małżeństwa ojca, w Australii[3].

Jego matka pracowała jako tancerka w lokalnym klubie, gdy poznała jego ojca. Kiedy małżeństwo zakończyło się rozwodem, przeniosła się z Keanu i Kim do Nowego Jorku. W 1967, kiedy Keanu Reeves miał trzy lata, zmarł jego ojciec[7]. W 1969 matka po raz drugi wyszła za mąż za Paula Aarona, broadwayowskiego reżysera[6], a następnie przeniosła się z dziećmi do Toronto w Kanadzie, gdzie uzyskała obywatelstwo. Małżeństwo trwało tylko rok. Za mąż wychodziła jeszcze dwukrotnie – za promotora rockowego Roberta Millera, z którym ma córkę Karinę Miller (ur. 1976), a następnie za właściciela salonu fryzjerskiego, Jacka Bonda. Z nowego związku ojca Keanu ma przyrodnią siostrę, Emmę[3].

W wieku dziewięciu lat pojawił się na scenie w przedstawieniu George’a Abbotta Damn Yankees. W Kanadzie, uczęszczał do Jesse Ketchum Public School, a następnie studiował na De La Salle College. Cierpiał na dysleksję[6]. Jako nastolatek grał w hokeja jako oficjalny bramkarz zespołu i otrzymał przydomek „The Wall”. W wieku 15 lat wystąpił jako Merkucjo w tragedii szekspirowskiej Romeo i Julia w Leah Posluns Theatre. Naukę kontynuował w Etobicoke School of the Arts w Ontario. Nie mógł przystosować się do szkoły. Nie był złym uczniem, ale miał trudności związane z rówieśnikami i nauczycielami[6]. Mając 17 lat porzucił szkołę.
Krytycy docenili jego talent już po roli w sztuce Wolfboy na profesjonalnej scenie w Toronto w 1984 roku. Swoje pierwsze doświadczenia przed obiektywem kamery nabywał dzięki występom w niewielkich produkcjach kanadyjskiej telewizji. Pojawił się w reklamie Coca-Coli oraz gościnnie w sitcomie CBS Hangin’ In (1984) i serialu policyjnym CTV Television Network Nocna gorączka (Night Heat, 1985) z Jeffem Wincottem. W dramacie obyczajowym Youngblood (1986) u boku Roba Lowe i Patricka Swayze zagrał postać hokeisty. Wystąpił w niewielkiej roli Buddy’ego Martina w dramacie kryminalnym HBO Akt zemsty (Act of Vengeance, 1986) z Charlesem Bronsonem. Po roli Le Chevaliera Raphaela Danceny w filmie Stephena Frearsa Niebezpieczne związki (Dangerous Liaisons, 1988) z Johnem Malkovichem, Michelle Pfeiffer i Glenn Close, wystąpił w roli Teda Logana w komedii Stephena Hereka Wspaniała przygoda Billa i Teda (Bill & Ted’s Excellent Adventure, 1989).

W 1991 wystąpił w teledysku do piosenki Pauli Abdul pt. Rush Rush.

Wystąpił w wielu filmach, u licznych reżyserów światowego kina, tworząc kreacje, m.in. w Moje własne Idaho, Drakula, Mały Budda, Wiele hałasu o nic. W 1994 zagrał w filmie Speed: Niebezpieczna prędkość, który stał się ogromnym sukcesem komercyjnym (film zarobił 350 mln dolarów przy 30 mln budżecie). Uczynił on z niego gwiazdora Hollywood, a zarazem jednego z najlepiej zarabiających aktorów amerykańskich. Stworzyło mu to szansę współpracy z taką gwiazdą kina jak Al Pacino w Adwokacie diabła (1997).

W latach 1991–2002 grał na gitarze basowej w zespole rockowym Dogstar[8][9].

Jego popularność jeszcze wzrosła dzięki roli Neo w Matriksie (1999) i jego sequelach. Sukces odniosły również Constantine (2005) i Przez ciemne zwierciadło (2006).

W kolejnych latach poza aktorstwem zaczął się również zajmować produkcją i reżyserią filmów.

W 2010 i 2012 roku pojawił się na festiwalu Camerimage w Bydgoszczy.

W 2014 w kinach pojawił się film John Wick, w którym Reeves zagrał rolę tytułowego byłego zabójcy, którego nowe życie rozpada się, pozostawiając jedynie żądzę zemsty. Film odniósł sukces komercyjny i zyskał przychylne recenzje krytyków, rozpoczynając nową franczyzę. W 2017 sukces odniósł sequel, John Wick 2, w 2019 do kin trafił John Wick 3: Parabellum[10], w tym samym roku zapowiedziano też czwartą część serii.

W 2019 roku na E3 przedsiębiorstwo CD Projekt Red przedstawiło zwiastun swojej nowej produkcji, Cyberpunk 2077, w której Keanu zagra rolę jednego z bohaterów, Johnny’ego Silverhanda.