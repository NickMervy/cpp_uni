Okręty miały architekturę typową dla małych krążowników przełomu wieków, z podniesionym pokładem dziobowym ciągnącym się na ponad 1/3 kadłuba i dwoma szeroko rozstawionymi kominami[4]. Wyporność (niesprecyzowana) wynosiła początkowo 775 ton, a po modernizacji 850 ton[2]. Długość między pionami wynosiła 80 m, a szerokość 8,4 m[2]. Napęd stanowiły dwie pionowe maszyny parowe potrójnego rozprężania, o łącznej mocy indykowanej 5100 KM, napędzające 2 śruby[2]. Parę dostarczały cztery kotły wodnorurkowe Schulza[2]. Na próbach okręty rozwijały prędkość do 22 węzłów, w 1915 roku prędkość spadła do 18 węzłów[2].

Początkowe uzbrojenie stanowiły dwa działa kalibru 105 mm Krupp o długości lufy L/40 (40 kalibrów) umieszczone w maskach przeciwodłamkowych na pokładzie dziobowym i rufowym oraz sześć dział kalibru 57 mm Krupp L/40, rozmieszczone po trzy na burtach. Zapas amunicji kalibru 105 mm wynosił 691 pocisków, zaś 57 mm - 1800 pocisków[2]. Uzbrojenie uzupełniały dwa działka 37 mm Krupp i dwa karabiny maszynowe Hotchkiss[2]. Uzbrojenie torpedowe składało się z jednej stałej nadwodnej wyrzutni torped 450 mm w stewie dziobowej i dwóch obrotowych wyrzutni 450 mm na pokładzie, umieszczonych po jednej na burcie[2].

W latach 1936–1938 okręty przeszły modernizację w Turcji, która zmieniła i unowocześniła sylwetkę okrętów. Zastosowano konwencjonalny dziób, o prostej lekko wychylonej dziobnicy; zmieniono także kształt rufy[5]. Po modernizacji uzbrojenie stanowiły dwa działa kalibru 88 mm Krupp L/40 na pokładzie dziobowym i rufowym, cztery działka kalibru 37 mm Krupp i dwie wyrzutnie torped[2] (inne dane co do artylerii: dwa działa 88 mm L/45 i cztery działa 57 mm[5]). Zdemontowano przy tym mało użyteczną stałą dziobową wyrzutnię torped[5]. „Berk” mógł ponadto stawiać 25 min[2].