Samsung Group (zapis stylizowany: SΛMSUNG; kor. 삼성 Samseong – „trzy gwiazdy”) – jedna z największych południowokoreańskich grup biznesowych (czeboli) zrzeszających przedsiębiorstwa produkcyjne i usługowe działające w wielu branżach, oraz instytucje finansowe. Założona w 1938 roku przez Lee Byung-chula jako firma eksportowa, wkrótce rozszerzyła swą działalność także na inne dziedziny. W ciągu trzech następnych dekad grupa rozszerzyła swoją działalność w różnych dziedzinach, w tym o przetwórstwo rolno-spożywcze, tekstylia, ubezpieczenia, papiery wartościowe i sprzedaż detaliczną. Samsung weszła w przemysł elektroniczny w latach 60. XX wieku, w przemysł budowlany i stoczniowy w połowie lat 70. XX wieku. Po śmierci Lee w 1987 roku, Samsung został podzielony na cztery grupy biznesowe – Grupę Samsung, Shinsegae, CJ Group oraz Hansol.

Grupa Samsung, będąca dawniej konglomeratem (czebolem), zatrudnia obecnie na całym świecie ponad 400 tysięcy pracowników w przemyśle samochodowym, elektronicznym, chemicznym, lotniczym, stoczniowym, w handlu, hotelarstwie, parkach rozrywki, przy projektowaniu i budowie wysokościowców oraz w przemyśle tekstylnym i spożywczym. Po azjatyckim kryzysie finansowym, oddziały przedsiębiorstwa Samsung, zajmujące się poszczególnymi sektorami rynku, są osobnymi spółkami, podlegającymi Grupie Samsung. Działalność przedsiębiorstwa w Korei jest zlokalizowana głównie w mieście Suwŏn, zwanym potocznie miastem Samsunga.

Samsung Electronics, największy członek Grupy Samsung, jest jednym z największych przedsiębiorstw elektronicznych na świecie. Zostało założone w 1969 roku w mieście Taegu i obecnie zatrudnia ponad 208 tysięcy pracowników w 58 krajach. Obrót przedsiębiorstwa w 2003 roku osiągnął 101,7 miliarda dolarów[1]. Samsung Electronics znajduje się na liście 10 najlepszych marek świata.
W latach 90. XX wieku Samsung stał się korporacją międzynarodową i liderem w produkcji podzespołów elektronicznych. We wrześniu 1993 roku Samsung Construction dostał zlecenie na budowę jednej z dwóch wież Petronas Towers w stolicy Malezji Kuala Lumpur, a w 2004 na budowę największej budowli zbudowanej przez człowieka, wieży Burdż Dubaj w Dubaju (otwartej jako Burdż Chalifa).

Azjatycki kryzys finansowy w latach 1997–1998 nie zaszkodził firmie Samsung w znaczącym stopniu w przeciwieństwie do innych przedsiębiorstw koreańskich, ale będąca częścią Grupy Samsung firma Samsung Motor Co, musiała zostać sprzedana za 5 miliardów dolarów koncernowi Renault. Z kolei Samsung Electronics zaczął rozwijać się bardzo dynamicznie stając się liderem Grupy Samsung, oraz producentów półprzewodników, pokonując światowego lidera w tej dziedzinie, amerykańską firmę Intel.

Samsung Electronics stał się silnym konkurentem dla przedsiębiorstw japońskich, tajwańskich i amerykańskich przedsiębiorstw z Doliny Krzemowej, rozwijając produkcję głównie układów pamięci DRAM, pamięci flash, lodówek i odtwarzaczy DVD, stawiając sobie za cel podwojenie sprzedaży i osiągnięcie pozycji globalnego lidera w produkcji 20 produktów z tej grupy do 2010 roku. Obecnie Samsung Electronics jest wiodącym producentem ekranów LCD i nowoczesnych telefonów komórkowych.

Ze względu na szerokie spektrum działalności firmy, budzi ona duże kontrowersje w sprawach naruszenia praw patentowych, np. z firmą Fujitsu o pierwszeństwo w opracowaniu technologii wyświetlaczy LCD.

Obecnie Samsung jest sklasyfikowany na 20. miejscu listy najbardziej wartościowych przedsiębiorstw na świecie, a wśród koreańskich studentów od lat prowadzi w rankingach na idealnego pracodawcę[2].