„Berk-i Satvet” brał udział w działaniach I wojny światowej na Morzu Czarnym, poczynając od ostrzelania rosyjskich portów przez okręty tureckie bez wypowiedzenia wojny 29 października 1914 roku. Wraz z krążownikiem „Midilli”, ostrzelał tego dnia port w Noworosyjsku, niszcząc zbiorniki paliwa i uszkadzając siedem statków oraz topiąc jeden („Nikołaj”, 1085 BRT)[10]. 6 listopada wraz z krążownikiem liniowym „Yavyz Sultan Selim” wyszedł w celu ostrzelania portu w Sewastopolu, lecz okręty tureckie zostały skierowane zamiast tego na bezowocne poszukiwanie floty rosyjskiej u brzegów tureckich[10]. Na początku grudnia 1914 roku „Berk-i Satvet” osłaniał transporty wojska do Rize[11]. 2 stycznia 1915 roku, podczas eskortowania statku „Yeşilirmak” do Zonguldaku z krążownikami „Midilli” i „Hamidiye”, „Berk-i Satvet” został uszkodzony na rosyjskiej minie przed Bosforem, która zniszczyła mu śruby i rufę[11]. Okręt utrzymał się na wodzie i został odholowany do Istinye[11]. Powrócił do służby po remoncie dopiero w 1917 roku[2] (według innych informacji, na początku 1918 roku[12]). Od kwietnia 1918 roku patrolował na Morzu Czarnym[12]. Pozostał jednym z niewielu większych tureckich okrętów aktywnych po lipcu 1918 roku[12]. W październiku 1923 roku był jednak już wykazany jako nieaktywny[13].

Po utworzeniu świeckiej Republiki Turcji, w 1924 roku okręt został przemianowany na „Berk”[2]. Na przełomie 1924/1925 został wyremontowany przez T C Gölcük Tersane w Gölcük i ponownie wcielony do służby w 1925 roku[2].